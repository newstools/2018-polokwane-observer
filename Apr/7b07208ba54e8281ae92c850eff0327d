Emosies het verlede week hoog geloop toe die Hooggeregshof skokkende getuienis van die beweerde hamermonster en reeksverkragter, David Mamvura, se slagoffers aangehoor het.
Mamvura het klaarblyklik ‘n skrikbewind van ongeveer vier jaar in die stad gevoer en staar ‘n totaal van 40 aanklagte, waarvan 14 vir verkragting, in die gesig.
Ondraaglik in sy teenwoordigheid
Vir meeste getuies was dit byna ondraaglik om in sy teenwoordigheid te wees en hul kon beswaarlik woorde vind om hul ervarings te beskryf. Sommige kon nie die trane keer nie en het slegs op die tolk gefokus, maar ander het uit woede die geleentheid gebruik om hul beweerde aanvaller stip in die oë te kyk.
Minstens 12 getuies is verlede week geroep terwyl vandeesweek se getuies die ondersoekbeampte en ander polisiebeamptes insluit. Die verhoor is gister (Woensdag) met nog getuies voortgesit.
Klagte teen Mamvura
Benewens die klagte van verkragting staan Mamvura ook op 10 klagte van huisbraak met die doel om te verkrag, 10 van roof met verswarende omstandighede en seksuele aanranding tereg. Hy het glo sy misdadige handelinge in 2010 in Rissik-, Devenish-, Bodenstein- en Pleinstraat begin en is ook met verskeie sake in Eduanpark en Bendor verbind waar hy onder meer ingebreek, mense met ‘n hamer, skroewedraaier of mes aangeval en vrouens verkrag het.
Weens Mamvura se voortgesette pogings om die saak te vertraag deur telkens sy regsverteenwoordiger af te dank, het regter Francis Kganyago verlede Maandag besluit om op al veertig aanklagte ‘n pleit van onskuldig aan te teken. Mamvura verdedig hom nou self.
Slagoffers lank dopgehou
Mamvura het glo sy slagoffers vir ‘n geruime tyd dopgehou voordat hy toegeslaan het en presies geweet hoe­veel mense in die huis is en wat hulle verhouding met die slagoffer is. Hy het glo ook presies geweet hoeveel selfone en skootrekenaars in die betrokke huise is. Mamvura wat glo in sommige huise homself met ‘n handdoek skoongemaak het nadat hy sy slagoffers verkrag het, is glo deur middel van DNA positief met die aanklagte teen hom verbind.
Opsomming van getuienisse
Agt van die 12 getuies is verkragtingslagoffers, terwyl die res familie of ooggetuies is. Getuies wat die oë laat rek het is ‘n 18-jarige meisie wat in Maart 2014, toe sy slegs 14 jaar oud was, in haar ouerhuis in Devenishstraat verkrag is. Sy is die enigste getuie wat haar aanvaller se gesig kon sien en het Mamvura voor die hof uitgeken. “Ek sal nooit die man wat my maagdelikheid weggeneem het, se gesig vergeet nie. Hy het my hande met die koord van ‘n selfoonlaaier vasgebind en my klere uitgetrek. Hy het eers sy vingers gebruik en aangehou ek moes hom soen waarna hy my verkrag het. Dit was baie seer,” het sy getuig.
‘n Vrou wat op 14 Augustus 2012 in Baymanstraat, Eduanpark aangeval en verkrag is, het getuig hoe sy haar aanvaller moes smeek om nie haar seuntjie seer te maak nie. Haar kêrel is so erg deur die aanvaller met ‘n hamer geslaan dat hy breinskade opgedoen het en weer van vooraf moes leer loop en praat.
Op 11 Oktober 2012 ook in Eduanpark is ‘n jong meisie in haar kamer oorval en met ‘n hamer geslaan en verkrag. “Ek het hom gesmeek om dit nie te doen omdat ek nog ‘n maagd is, maar hy het aangehou,” het sy getuig.
Vroue smeek hom om kondoom te gebruik
Sommige vroue het getuig hoe hulle hom gesmeek het om ‘n kondoom te gebruik, maar hy het geweier. ‘n Slagoffer wat gemenstrueer het moes dit aan hom bewys voordat hy besluit het om haar nie te verkrag nie.
In sommige voorvalle is meer as een vrou in ‘n huis of kamer oorval en hulle is om die beurt na buite gesleep en in die tuin verkrag.
Die aanvaller het telkens ook met selfone, skootrekenaars, geld en self televisies op die vlug geslaan.
Volgens al die getuies het hulle vinnige diens van die polisie en selfs by staats- en privaathospitale ontvang.
Storie: RC Myburgh
>>rc.observer@gmail.com